---
title: The Black Obelisk
image: /images/obelisk.jpg
imageMeta:
  attribution: Erich Maria Remarque
  attributionLink: https://unsplash.com/photos/8lnbXtxFGZw
featured:
author: hvitis
date: Tue Jun 12 2018 17:50:59 GMT+0100 (IST)
tags:
  - economy
---

## The Black Obelisk
### by Erich Maria Remarque


Jest to książka szczególnie dla tych, którzy chcieliby się dowiedzieć czegoś o życiu w czasach kryzysu finansowego (w tym wypadku hiperinflacji) ale nie mają zielonego pojęcia o ekonomii. Czarny Obelisk to powieść osadzona w czasach kryzysu w Niemczech, która przedstawia próbę odnalezienia się w świecie pewnego młodzieńca w dość trudnym czasie galopującej inflacji. Znajdziemy tu rozważania nad życiem, nad jego sensem ale bardzo często będziemy dowiadywać się o sposobach na przeżycie lub zarobienie pieniędzy z perspektywy ludzi z niższych klas. Czy będzie to kupno talonów na jedzenie czy chociażby gromadzenie kapitału w postaci płyt do budowy nagrobków.
Poniżej przedstawiam bogaty zasób cytatów w których możecie znaleźć ciekawe informacje związane z życiem ludzi w kraju którego budżet okazał się niewypłacalny.

Cytaty:


Liczy się wartość realna a nie papier
>Pieniądze zarabiać może dziś każdy, ale nikt nie potrafi zachować ich wartości. Najważniejsze jest nie to, żeby sprzedawać, tylko żeby kupować i jak najszybciej ściągać należności. Żyjemy w czasach wartości realnych. Pieniądze są iluzją. Każdy wie o tym, ale wielu mimo wszystko w to nie wierzy. Póki tak jest, inflacja postępuje naprzód, aż osiągnie absolutne nic. Człowiek żyje w siedemdziesięciu pięciu procentach ze swojej fantazji, a tylko w dwudziestu pięciu procentach z faktów - to jest jego siłą i jego słabością, i dlatego w tym magicznym tańcu liczb są jeszcze tacy, co zyskują, i tacy, co tracą. Wiadomo, że nie możemy zyskać w sensie absolutnym. Ale nie chcielibyśmy zaliczać się do bankrutów. Te trzy czwarte miliona, za które pan dzisiaj sprzedał, jeśli zostaną wypłacone za dwa miesiące, nie będą więcej warte niż dziś pięćdziesiąt tysięcy. Str 17

Wszechstronność się przydaje
>Grać nauczyłem się w ramach moich przygotowań do zawodu nauczycielskiego, a tę posadę złapałem przed rokiem, aby sobie dorobić. Mam więcej takich dodatkowych zajęć. Raz na tydzień udzielam lekcji gry na fortepianie dzieciom szewca Karola Brilla, za co on żeluje mi buty i płaci trochę gotówką, dwa razy na tydzień daję korepetycje cymbałowatemu synowi księgarza Bauera, również za niewielką opłatą i za prawo kupowania, jeśli mam na to ochotę, wszystkich nowych książek po cenach zniżonych. Str 34

Depozyt długoterminowy
>(o samobójcy, mężu pewnej kobiety, która przyszła po nagrobek) - To z powodu pieniędzy - mówi. - Złożył je do depozytu w kasie oszczędnościowej na całe pięć lat i nie można ich było podjąć. To był posag mojej córki z pierwszego małżeństwa, a on był jej opiekunem. Gdy wreszcie przed dwoma tygodniami mógł podjąć te pieniądze, nie były już nic warte, a narzeczony zerwał zaręczyny. On się spodziewał, że mamy pieniądze na dobry posag. Przed dwoma laty jeszcze by starczyło, ale teraz nie ma już żadnej wartości. Moja córka tylko płakała. On tego nie wytrzymał. Mówił, że to jego wina, że powinien był lepiej uważać. Ale ponieważ to było złożone jako depozyt, nie mogliśmy wycofać tych pieniędzy. W ten sposób procenty były większe.

Inne waluty w kraju ogarniętym hiperinflacją
> A co byś robił z pieniędzmi? - pytam jeszcze z resztką nadziei. - Kupiłbym sobie parę domów czynszowych i żyłbym z komornego. - Wstydź się - mówię. - I to wszystko? Poza tym z komornego nie mógłbyś żyć, jest za niskie, a nie wolno go podnosić. Nie starczyłoby ci nawet na remonty i musiałbyś znowu sprzedać te domy. Tych domów, które bym kupił, nie trzeba byłoby remontować. Utrzymałbym je, póki inflacja się nie skończy. Wtedy wprowadzą znowu odpowiednie komorne i pozostałoby mi tylko inkasowanie gotówki. Bach bierze nowy akord. - Domy - mówi rozmarzony, jakby chodziło o Michała Anioła. - Za sto dolarów możesz sobie dzisiaj kupić dom, który przedtem wart był czterdzieści tysięcy złotych marek. Ile by można przy tym zarobić! Dlaczego nie mam bezdzietnego wujka w Ameryce? Str 78

O życiu na wsi
> Co tam nowego, panie Fuchs? - pytam. - Jak tam z grypą na wsi? - Dość niewinnie. Chłopi dobrze się odżywiają. Nie to, co w mieście. Str 192

Ogólny zarys hiperinflacji
>Czekam i czytam gazetę. Dolar podskoczył o dalsze dziesięć tysięcy marek. Wczoraj było tylko jedno samobójstwo, ale za to dwa strajki. Urzędnicy po długich pertraktacjach otrzymali wreszcie podwyżkę pensji, która tymczasem tak się zdewaluowała, że nie kupią za nią nawet litra mleka na tydzień. W przyszłym tygodniu prawdopodobnie będzie warta tylko pudełko zapałek. Liczba bezrobotnych wzrosła o dalsze sto pięćdziesiąt tysięcy. Niepokoje mnożą się w całej Rzeszy. Wychwala się nowy przepis na zużytkowanie odpadków kuchennych. Fala grypy rozszerza się w dalszym ciągu. Sprawa podwyżki rent starczych i inwalidzkich została przekazana do przestudiowania specjalnemu komitetowi. Za kilka miesięcy oczekuje się sprawozdania komitetu. Emeryci i inwalidzi usiłują tymczasem ratować się od głodowej śmierci żebraniną lub zapomogami od znajomych i krewnych. Str 203

Sens wywoływania inflacji
>Późne lato wisi w duchocie nad miastem, dolar podskoczył o dalsze dwieście tysięcy marek, głód wzrasta, ceny się podniosły, a całość wygląda bardzo prosto: ceny wzrastają szybciej niż płace - a więc część narodu, żyjąca z wynagrodzeń za pracę, pensji, rent i emerytur, pogrąża się w coraz bardziej beznadziejnej nędzy, a druga dusi się w niepewnym bogactwie. Rząd przygląda się temu. Dzięki inflacji pozbywa się swoich długów; tego, że jednocześnie traci naród, nikt nie widzi. Str 221

Słowo o emerytach
>Dyrekcja poczty musiała przenieść Rotha na emeryturę. Wskutek tego, jak wielu innych, został skazany na powolną głodową śmierć podczas inflacji, ponieważ wszystkie emerytury podwyższano zbyt późno. Str 317

O podnoszeniu cen
>Wyciągam pieniądze, jakie mi jeszcze pozostały w kieszeni, i oddaję je. Nie jest ich dużo i wiele na tym nie tracę. Jutro o dziesiątej, kiedy zostanie ogłoszony kurs dolara, i tak będą warte o czwartą część mniej. Marka niemiecka zapadła jesienią na galopujące suchoty. Żebracy wiedzą o tym i natychmiast znikają, bowiem każda minuta jest cenna. Cena zupy może w ciągu godziny wzrosnąć o kilka milionów marek. Zależy to od tego, czy właściciel ma jutro robić zakupy, czy nie - a również od tego, czy jest człowiekiem interesu, czy też sam należy do ofiar. Jeśli należy do ofiar, staje się manną dla biedniejszych ofiar i podnosi ceny za późno. Str 329


