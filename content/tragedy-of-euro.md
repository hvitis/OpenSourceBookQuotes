---
title: Tragedy of Euro
image: /images/euro.jpg
imageMeta:
  attribution: Philip Bagus
  attributionLink: https://unsplash.com/photos/8lnbXtxFGZw
featured:
author: hvitis
date: Tue Jun 12 2018 17:50:59 GMT+0100 (IST)
tags:
  - economy 
  - polish
---

## Tragedy of Euro
### by Philip Bagus



Chciałbym wam przedstawić bardzo ciekawą i obfitującą w aktualne wiadomości książkę. Jest to "Tragedia Euro" Philippa Bagusa wydana przez wydawnictwo mises.pl. Jest to pasjonująca opowieść o projekcie Euro przedstawiona w formie pigułki, bowiem liczy tylko 136 stron. To streszczenie formy odbija się w moim odczuciu na plus, ponieważ tekst obfituje w "smaczki" a więc cytaty przeróżnych osobistości na przełomie różnych etapów istnienia unii walutowej jak i kontrowersyjne stwierdzenia. Myślę, że autor może pokusić się na takowe, ponieważ nie jest on przedstawicielem głównego nurtu dzisiejszej ekonomii, która jest znacząco oderwana od rzeczywistości.
Philipp Bagus wprowadza nas w zarys polityczny i gospodarczy Unii Europejskiej począwszy od momentu jej założenia. Zostajemy zapoznani z motywami jakimi kierowali się ludzie tworzący ten projekt oraz z ich ambicjami. Wraz z pokonywaniem kolejnych stron autor tłumaczy zależności panujące w Europie które doprowadziły do powstania Unii. Jesteśmy zapoznawani z działaniem banku niemieckiego, z sytuacją finansową krajów przystępujących do Euro i z prawdziwym celem jaki przyświecał przytłaczającej większości polityków odpowiedzialnych za utworzenie Unii monetarnej. Opowieść o czasach współczesnych tj. obejmujących lata trzeciego już tysiąclecia jest opowieścią o działaniach i konsekwencjach z nich płynących jakie podejmuje Europejski Bank Centralny. Te działania mają istotny wpływ na każdego mieszkańca Europy.
Dzięki tej książce możemy dowiedzieć się nie tylko o przyczynach które doprowadziły do potężnych i długotrwałych buntów i protestów w Grecji, do załamania się Hiszpanii czy Portugalii ale także o możliwych kierunkach rozwoju wydarzeń. Muszę przyznać, że trzy drogi które sugeruje autor kończąc tę rozprawę były niejednokrotnie dyskutowane w różnych programach telewizyjnych. Weryfikuje to poniekąd diagnozy które postawił autor już na kilka lat przed miejscem owych dyskusji. Ta książka jest istotnie niesłychanie aktualną i wartościową pozycją dla kogoś, kto w końcu chce wyłączyć telewizor i czegoś się dowiedzieć. Zachęcam do zapoznania się z ciekawymi cytatami oraz do zapoznania się z samą książką!

PS: Jeśli ktoś nie miał jakiejkolwiek styczności z terminologią ekonomiczną to będzie musiał wygoglować kilka terminów ale osobiście potwierdzam, że warto!


Cytaty:
O mechanizmie przeprowadzania referendum w demokracji
>„Rząd Niemiecki działał wbrew woli większości Niemców, którzy chcieli zachowania marki niemieckiej. Uruchomił kampanię reklamową, zamieszczając w gazetach reklamy, które głosiły, że Euro będzie równie stabilne jak marka. Kiedy Duńczycy zagłosowali przeciwko wprowadzeniu euro, budżet kampanii został zwiększony z 5,5 do 17 milionów marek.” Str 30


O zastrzeżonej możliwości wyjścia Niemiec z Unii
>„Konstytucja Niemiec wymagała stabilnej waluty, a to był cel nieosiągalny w unii monetarnej z niezależnymi państwami. Mimo to niemiecki sąd konstytucyjny orzekł, że traktat z Maastricht jest w istocie zgodny z konstytucją. Zastrzegł jednak, że Niemcy mogą być wyłącznie członkiem takiego systemu, który zapewnia stabilną walutę oraz że musiałyby zrezygnować z udziału w unii monetarnej, jeśli ta okazałaby się chwiejna.” Str 32


O podziale władzy i tych, którzy wywołują inflację
>„Rada składa się z dyrektorów EBC oraz prezesów narodowych banków centralnych. Wszyscy mają jednakowe prawo głosu. Niemcy oraz północnoeuropejskie kraje o restrykcyjnej polityce pieniężnej, takie jak Holandia, Luksemburg i Belgia, mają łącznie mniej głosów niż takie kraje jak Włochy, Portugalia, Grecja, Hiszpania i Francja, których rządy są bardziej skłonne do akceptowania deficytu. Kraje romańskie mają silne związki zawodowe oraz cechują się wysokim zadłużeniem, co sprawia, że są w naturalny sposób bardziej skłonne do wywołania inflacji.” Str 40


Euro jako cel o którym się nie mówi
>„W wypadku wielu krajów euro było w istocie jedyną szansą odroczenia niewypłacalności i hiperinflacji. Przed wprowadzeniem euro europejskie państwa dobrobytu miały spore kłopoty z długiem publicznym. W 1992 roku zadłużenie Belgii, Irlandii i Włoch wynosiło odpowiednio 132 procent, 113 procent i 103 procent PKB. Nawet Holandia miała dług w wysokości 83 procent PKB, niewiele niższy niż Grecja. A zatem kwestia wspólnej waluty miała większy związek z władzą i pieniędzmi niż ze szlachetną ideą europejską.” Str 48


Kolejny cel utworzenia Euro
>„Euro było krokiem ku ustanowieniu światowej waluty. Gdyby usunąć wszelką konkurencję między walutami, politycy mieliby nieograniczoną władzę. Ponadto łatwiej może dojść do międzynarodowej współpracy monetarnej między Fedem i EBC niż między Fedem i kilkoma europejskimi bankami centralnymi.” Str 61


Prawdziwy powód stworzenia euro
>„Niemiecka klasa polityczna chciała zapobiec załamaniu politycznemu i finansowemu. W latach dziewięćdziesiątych wiele krajów w Europie było na skraju bankructwa. Klasa rządząca nie chciała stracić włądzy i dlatego była gotowa oddać część kontroli nad prasą drukarską w zamian za swoje ocalenie. Kraje mniej zadłużone, takie jak Niemcy, gwarantowałyby zaufanie kredytodawców, co pozwalałoby na utrzymanie ogólnej kwoty europejskiego długu, a nawet jej zwiększenie. Niewątpliwie pozwala to wyjaśnić, dlaczego poważnie zadłużone kraje, będące na skraju bankructwa, oczekiwały korzyści z poszerzenia europejskiej integracji.” Str 62


Możliwe skutki bankructwa
>Ponadto niewypłacalność jednego kraju najprawdopodobniej wpłynęłaby niekorzystnie na krajowy system bankowy i wywołałaby efekt domina we wszystkich bankach europy, m.in. niemieckich. Spójność międzynarodowego systemu finansowego mogła doprowadzić do upadku niemieckich banków, które są sojusznikami klasy rządzącej Niemiec i zdecydowanymi zwolennikami wspólnej waluty. Bankructwo polegające na hiperinflacji wpłynęłoby negatywnie na handel międzynarodowy oraz na system finansowy. Zapaść systemu finansowego mogłaby pociągnąć za sobą upadek wielu rządów.” Str 63


Euro projektem polityków
>Euro jest zupełnie trafnie postrzegane jako projekt polityczny oraz krok ku integracji politycznej. Jacques Delors przyznał to otwarcie w lutym 1995 roku: „UGW zapewnia na przykład wszystkim członkom akceptację ich długu. Str 87


O bezwzględności politycznej w dążeniu do utrzymania euro
>W traktacie z Maastricht (traktacie o Unii Europejskiej) umieszczono zasadę zakazującą ratowania finansów (artykuł 104b), w której stwierdzono, że nie będzie się wspierać państw członkowskich w kryzysie fiskalnym. Oprócz tej zasady zapewniono też niezależność EBC, co miało zapobiegać wykorzystaniu EBC do ratowania finansów poszczególnych państw. Jednakże interesy polityczne oraz wola kontynuowania realizacji projektu euro okazały się trwalsze od papieru, na którym zapisano te zasady. Str 91


Ciekawa retrospekcja na temat pomocy grecji
>Obawiano się także, że inne kraje nie poratują Grecji pożyczkami. Tego rodzaju wsparcie jest niezgodne z traktatem z Maastricht, nie mówiąc już o poważnych trudnościach politycznych, jakie wiązałyby się z koniecznością przekonania społeczeństw o jego celowości. Str 75


Zbliżamy się do tragedii?
>Chociaż w Eurosystemie nie doszło jeszcze do tragedii wspólnego pastwiska w czystej postaci, to jest już ona bardzo bliska. Obecny kryzys sprawia, że zbliżamy się do niej z powodu dokonywania przez EBC bezpośrednich zakupów rządowych obligacji.” Str 90


Dlaczego politycy nie chcą rozmawiać o długu publicznym:
>„Klasa rządząca może powiększać swoją władzę przez zwiększenie podatków, zwiększanie podaży pieniądza (inflację) albo zadłużenia. Podatki są jednak niepopularne. Inflacja także bywa niewygodna, gdy obywatele zaczynają uciekać od pieniądza i systemowi pieniężnemu grozi katastrofa. Zadłużanie państwa nie jest tak bardzo niepopularne jak podatki i może być metodą finansowania wyższych wydatków i kosztów zwiększania aparatu władzy. Dług publiczny może nawet wywołać „iluzję obligacji rządowych”. Pod wpływem tej iluzji obywatele czują się bogatsi, bo wydaje im się, że wydatki rządu nie są finansowane z podatków, lecz z obligacji. Prędzej czy później nadchodzi jednak chwila, kiedy dług trzeba sfinansować za pomocą inflacji lub podatków, gdyż w przeciwnym razie kredytodawcy przestaną pożyczać pieniądze rządowi.” Str 62
